岁乙未。吾邑疫厉大作。予家臧获。率六七就枕席。吾吴和缓明卿沈君南昉在海虞。藉其力而起死亡殆遍。予家得大造于沈君矣。不知沈君操何术而若斯之神。因询之。君曰。予岂探龙藏秘典剖青囊奥旨而神斯也哉。特于仲景之伤寒论窥一斑两斑耳。予曰。吾闻是书于家大夫之日久矣。而书肆间绝不可得。君曰予诚有之。予读而知其为成无己所解之书也。然而鱼亥不可正。句读不可离矣。已而购得数本。字为之正。句为之离。补其脱略。订其舛错。沈君曰是可谓完书。仲景之忠臣也。予谢不敏。先大夫命之尔。其板行。斯以惠厥同胞。不肖孤曰唯唯。沈君曰。金匮要略仲景治杂证之秘也。盍并刻之。以见古人攻击补泻缓急调停之心法。先大夫曰小子识之。不肖孤曰敬哉。既合刻则名何从。先大夫曰可哉。命之名仲景全书。既刻已。复得宋板伤寒论焉。予曩固知成注非全文。及得是书。不啻拱璧。转卷间而后知成之荒也。因复并刻之。所以承先大夫之志欤。又故纸中检得伤寒类证三卷。所以隐括仲景之书。去其烦而归之简。聚其散而汇之一。其于病证脉方若标月指之明且尽。仲景之法于是粲然无遗矣。乃并附于后。予因是哀夫世之人向故不得尽命而死也。夫仲景殚心思于轩岐。辨证候于丝发。著为百十二方。以全民命。斯何其仁且爱而跻一世于仁寿之域也。乃今之业医者。舍本逐末。超者曰东垣。局者曰丹溪已矣。而最称高识者则玉机微义是宗。若素问若灵枢若玄珠密语则嗒焉茫乎而不知旨归。而语之以张仲景刘河间几不能知其人与世代。犹䩄然曰吾能已病足矣。奚高远之是务。且于今之读轩岐书者。必加诮曰。是夫也徒读父书耳。不知兵变已。夫不知变者世诚有之。以其变之难通而遂弃之者。是犹食而咽也去食以求养生者哉。必且不然矣。则今日是书之刻。乌知不为肉食者大嗤乎。说者谓陆宣公达而以奏疏医天下。穷而聚方书以医万民。吾子固悠然有世思哉。予曰不不。是先大夫之志也。先大夫固尝以奏疏医父子之伦。医朋党之渐。医东南之民瘼。以直言敢谏医谄谀者之膏肓。故踬之日多。达之日少。而是书之刻也其先大夫宣公之志与。今先大夫殁垂四年而书成。先大夫处江湖退忧之心盖与居庙堂进忧之心同一无穷矣。客曰子实为之。而以为先公之志。殆所谓善则称亲与。不肖孤曰不不。是先大夫之志也。

>万历己亥三月谷旦。海虞清常道人赵开美序