其不两感于寒。更不传经。不加异气者。至七日太阳病衰。头痛少愈也。八日阳明病衰。身热少歇也。九日少阳病衰。耳聋微闻也。十日太阴病衰。腹减如故。则思饮食。十一日少阴病衰。渴止。舌干已。而嚏也。十二日厥阴病衰。囊纵。少腹微下。大气皆去。病人精神𠁊慧也。若过十三日以上不间。寸尺陷者。大危。若更感异气变为他病者。当依后坏病证而治之。若脉阴阳俱盛。重感于寒者。变成温疟。阳脉浮滑。阴脉濡弱者。更遇于风。变为风温。阳脉洪数。阴脉实大者。更遇温热。变为温毒。温毒为病最重也。阳脉濡弱。阴脉弦紧者。更遇温气。变为温疫。$a{（一本作疟）}以此冬伤于寒。发为温病。脉之变证方治如说