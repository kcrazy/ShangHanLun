凡人有疾。不时即治。隐忍兾差。以成痼疾。小儿女子。益以滋甚。时气不和。便当早言。寻其邪由。及在腠理。以时治之。罕有不愈者。患人忍之数日乃说。邪气入藏。则难可制。此为家有患。备虑之要。凡作汤药。不可避晨夜。觉病须臾。即宜便治。不等早晚。则易愈矣。若或差迟。病即传变。虽欲除治。必难为力。服药不如方法。纵意违师。不须治之