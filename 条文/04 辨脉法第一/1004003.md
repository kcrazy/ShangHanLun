问曰。病有洒淅恶寒。而复发热者。何。答曰。阴脉不足。阳往从之。阳脉不足。阴往乘之。曰。何谓阳不足。答曰。假令寸口脉微。名曰阳不足。阴气上入阳中。则洒淅恶寒也。曰。何谓阴不足。答曰。尺脉弱。名曰阴不足。阳气下陷入阴中。则发热也。阳脉浮。$a{（一作微）}阴脉弱者。则血虚。血虚。则筋急也。其脉沉者。荣气微也。其脉浮而汗出如流珠者。卫气衰也。荣气微者。加烧针。则血留不行。更发热而躁烦也