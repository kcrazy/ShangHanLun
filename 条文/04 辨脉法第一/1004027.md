脉浮而洪。身汗如油。喘而不休。水浆不下。形体不仁。乍静乍乱。此为命绝也。又未知何藏先受其灾。若汗出发润。喘不休者。此为肺先绝也。阳反独留。形体如烟熏。直视摇头者。此为心绝也。唇吻反青。四肢漐习者。此为肝绝也。环口黧黑。柔汗发黄者。此为脾绝也。溲便遗失。狂言目反直视者。此为肾绝也。又未知何藏阴阳前绝。若阳气前绝。阴气后竭者。其人死身色必青。阴气前绝。阳气后竭者。其人死身色必赤。腋下温。心下热也