趺阳脉迟而缓。胃气如经也。趺阳脉浮而数。浮则伤胃。数则动脾。此非本病。医特下之所为也。荣卫内陷。其数先微。脉反但浮。其人必大便鞕。气噫而除。何以言之。本以数脉动脾。其数先微。故知脾气不治。大便鞕。气噫而除。今脉反浮。其数改微。邪气独留心中则饥。邪热不杀谷。潮热发渴。数脉当迟缓。脉因前后度数如法。病者则饥。数脉不时。则生恶疮也